# Esimene postitus - Vaiko
### Tiimi ülesehitus ja teema valik
Meie tiimi liikmeteks on tiimi juht Mattias Tamm, disainer ja arendaja Vaiko Villiam Tuul, dokumenteerija ja arendaja Armin Jaemaa, arendaja ja testija Martin Sütt ning arendaja ja testija Kert-Jan Ots. 04.02.25 tegime ühiselt hääletuse Messengeri grupis, projektiks valisime auditooriumite seadmete juhtimine. 

### Arusaam projektist
Ülikooli klassiruumides ja auditooriumites on projektorid, tahvelekraanid, kardinad, tuled ja ventilatsioon, mille juhtimiseks on hetkel kasutusel kallis ning piirav nutilahendus. Olemasoleva nutilahendusega on võimalik seadmeid lülitada sisse/välja ning ekraanide/projektorite kõrgusi sättida. Uueks lahenduseks soovitakse saada alternatiivset tarkvara, mis oleks avatud lähtekoodiga ning mis ei oleks seotud ühe kindla tootjaga.  Lühidalt peame looma uue “Smart classroom” liidese. 

Eelmisest süsteemist meil palju teadmisi ei ole, ligipääsu me sellele kahjuks ei saa. Lisada tuleb (funktsionaalsuse poole pealt) võimalus rakenduse abil kasutaja vaadet redigeerida, seadmete sisse/välja lülitumisi kellaajaliselt automatiseerida ning kajastada rakenduses seadmete hetkeolekut. Luua tuleb eesrakendus, mis jääb auditooriumis tahvli peal näha ning millega kasutajad otseselt kokku puutuvad. Samuti ka administraatorile “master” puldi rakendus. Antud projekt ei hõlma endas riistvara kontrolleritega suhtlevat tarkvara, mis ülikoolil juba olemas on ning mida muudetakse vajadusel sobitumaks loodud eesrakendusega. Eesrakendus tuleb luua selliselt, et kasutajaliidesel tehtud nupuvajutuse peale käivituks kindel funktsioon, mis suhtleks serveripoolse tarkvaraga, mis omakorda suhtleb riistvaraga. Nupuvajutuse peale käivituva funktsiooni sisu ei saa olema arendusmeeskonna loodud, vaid luuakse hiljem ülikooli süsteemiadministraatori poolt.
